## Data Governance Act (DGA)

De [Data Governance Act (DGA, *Data governance verordening*)](https://eur-lex.europa.eu/legal-content/EN-NL/TXT/?fromTab=ALL&from=NL&uri=CELEX%3A52020PC0767) wil de hoeveelheid data die beschikbaar is voor (her)gebruik vergroten, door het vertrouwen in data-intermediairs te verstevigen, en de mechanismen om data te delen te versterken. Hierbij gaat het ondermeer om overheidsgegevens waar op enige manier rechten van anderen op rusten (en daarom buiten de scope van de Open Data Directive vallen), om de uitwisseling van gegevens tussen bedrijven via intermediairs, en het gebruik van persoonsgegevens waarbij het uitoefenen van AVG-rechten door individuen makkelijk moet zijn. Ook wordt een nieuwe gebruikstoestemming geïntroduceerd, namelijk het toestaan van gebruik van (persoons)gegevens om altruïstische redenen. 

De Data Governance Act is 3 juni 2022 gepubliceerd (zie [de gepubliceerde eindversie](https://eur-lex.europa.eu/legal-content/EN/TXT/?uri=CELEX%3A32022R0868&qid=1663571763405)), en op 23 juni 2022 van kracht geworden. Er gold een verschoningsperiode van 15 maanden (tot 24 september 2023), en de DGA is sindsdien van toepassing. De in de wet genoemde data-intermediairs hebben tot 24 september 2025 om hun nieuwe verplichtingen na te komen.
De DGA is een verordening en heeft als zodanig directe werking. Voor de DGA moeten in Nederland enkele bevoegde organen nog worden aangewezen. Voor wat betreft Hoofdstuk II van de DGA, over hergebruik van niet onder de Open Data Richtlijn vallende overheidsgegevens, wordt naar verwachting het CBS aangewezen als bevoegd orgaan. 

### Hergebruik overheidsdata buiten de Open Data Directive
Hergebruik van overheidsdata die niet onder de Open Data Directive valt, wordt in deze Verordening geregeld in Hoofdstuk II. Dit betreft overheidsgegevens waarop commerciële of statistische vertrouwelijkheid rust, persoonsgegevens die niet binnen de Open Data Richtlijn vallen, en gegevens waarvoor intellectueel eigendom van derden van toepassing is. Voorwaarden die veilig gebruik en eerlijke toegang regelen zijn van toepassing. Het is mogelijk om kosten in rekening te brengen voor hergebruik, maar daaraan zijn voorwaarden t.a.v. transparantie en uitlegbaarheid verbonden. Lidstaten dienen een of meer bevoegde organisaties aan te wijzen die de overheidsdatahouders ondersteunt t.a.v. techniek, verantwoord datagebruik, en het verwerken van aanvragen voor gebruik. Er dient een centraal informatiepunt te zijn waar iedereen de voorwaarden en kosten van gebruik kan vinden voor datasets, en waar iedereen aanvragen kan indienen. Het is de intentie het CBS in Nederland aan te wijzen als bevoegde autoriteit m.b.t. Hoofstuk II van de DGA. Dit ondermeer omdat zij reeds vertrouwd zijn met enkele elementen uit de DGA, zoals een beveiligde omgeving voor hergebruik van gegevens die onder het statistisch geheim vallen. De [EC meldt dat al (PDF)](https://ec.europa.eu/newsroom/dae/redirection/document/98966) op haar website, maar het is nog niet daadwerkelijk tussen CBS en MinBZK geregeld.

### Voorwaarden gesteld aan datadeeldiensten
Verschillende typen datadeeldiensten moeten een notificatieprocedure volgen. Dit betekent aanmelding bij een bevoegde organisatie, die dat moet doorgeven zowel aan de relevante Lidstaten als aan de EC. Een datadeeldienst mag data en bijbehorende metadata alleen gebruiken voor de datadeeldienst, niet voor andere doeleinden, en moet daarom in een aparte rechtspersoon zijn ondergebracht. Datadeeldiensten moeten gelijkelijk toegang bieden aan iedereen. Een aan te wijzen bevoegde organisatie houdt bij of datadeeldiensten aan hun vereisten voldoen, en kan maatregelen nemen als dat niet het geval is. De ACM wordt het bevoegd orgaan in Nederland hiervoor, maar dat is nog niet formeel geregeld.

### Data altruïsme
Data altruïsme is het geven van toestemming voor het gebruik van persoonsgegevens door individuen of van niet-persoonsgebonden gegevens door andere organisaties, voor het gebruik in het algemeen belang, zoals wetenschappelijk onderzoek of het verbeteren van publieke diensten. Een aan te wijzen bevoegde organisatie houdt een openbaar nationaal register bij van erkende gebruikers van via data altruïsme verkregen gegevens. De landelijke registers komen samen in een openbaar [EU register van erkende data-altruïstische organisaties](https://digital-strategy.ec.europa.eu/en/policies/data-altruism-organisations). 
De [ACM is volgens de EC in Nederland aangewezen (PDF)](https://ec.europa.eu/newsroom/dae/redirection/document/98966) het nationaal register voor data-altruïstische instellingen te voeren, en aanmeldingen voor het [Europese register](https://digital-strategy.ec.europa.eu/en/policies/data-altruism-organisations) te doen. Tot nu toe [neemt de ACM nog geen aanmeldingen in ontvangst](https://www.acm.nl/nl/online-platforms/datadiensten/data-altruistische-organisaties), omdat de aanwijzing nog niet formeel geregeld is tussen ACM en MinBZK.

Alleen non-profit instellingen worden mogelijk erkend. Erkende instellingen moeten jaarlijks een activiteitenrapportage indienen en hebben een aantal op transparantie gerichte verplichtingen. Ook moeten ze in de toekomst voldoen aan een nog door de EC op stellen 'rulebook' waarin nadere eisen t.a.v. informatievoorziening, technische en veiligheidsvereisten, communicatievereisten en aanbevelingen m.b.t. interoperabiliteitsstandaarden zullen worden geformuleerd.


Een data-altruïstische instelling heeft de mogelijkheid om toestemming voor hergebruik te verzamelen bij (persoons)gegevens, terwijl het gebruiksdoel alleen in algemene zin is afgebakend (bijvoorbeeld een benoemd algemeen belang, een. onderzoeksdomein, of een type publieke dienstverlening). Hergebruikers binnen dat algemene toepassingsgebied kunnen dan de data-altruïstische instelling als een enkele databron te benaderen en om toestemming voor gebruik te vragen, in plaats van zelf bijvoorbeeld respondenten te zoeken en daarbij telkens individuele toestemming te vragen. Dit maakt dataverzameling voor op zichzelf staande hergebruiksprojecten eenvoudiger en de doorlooptijd korter, in ruil voor publieke verantwoording voor dat hergebruik door de data-altruïstische instelling. 

### Data Innovation Board
Een European Data Innovation Board (EDIB) adviseert over de werkwijzen in het kader van deze wet, standaarden, en interoperabiliteit (zie ook de [DA](#data-act-da)), en let op de internationale samenwerking tussen nationaal aangewezen bevoegde organisaties. De EDIB is samengesteld uit vertegenwoordigers van de Lidstaten, een aantal andere (Europese) overheidsentiteiten en een groep experts. In december 2023 kwam de EDIB voor het eerst online bij elkaar en in februari 2024 in persoon. Zie de website van de Europese Commissie voor de [actueel bekende EDIB-leden en vergaderstukken](https://ec.europa.eu/transparency/expert-groups-register/screen/expert-groups/consult?lang=en&groupID=3903). 
De Nederlandse Autoriteit Consument en Markt (ACM) is als (nog niet formeel aangewezen) bevoegd orgaan voor de DGA lid van de EDIB. 

