## Data Governance Act (DGA)

De [Data Governance Act (DGA, *Data governance verordening*)](https://eur-lex.europa.eu/legal-content/EN-NL/TXT/?fromTab=ALL&from=NL&uri=CELEX%3A52020PC0767) wil de hoeveelheid data die beschikbaar is voor (her)gebruik vergroten, door het vertrouwen in data-intermediairs te verstevigen, en de mechanismen om data te delen te versterken. Hierbij gaat het ondermeer om overheidsgegevens waar op enige manier rechten van anderen op rusten (en daarom buiten de scope van Open Data Directive vallen), om de uitwisseling van gegevens tussen bedrijven via intermediairs, en het gebruik van persoonsgegevens waarbij het uitoefenen van AVG-rechten door individuen makkelijk moet zijn. Ook wordt een nieuwe gebruikstoestemming geïntroduceerd, namelijk het toestaan van gebruik van (persoons)gegevens om altruïstische redenen. 

Over de Data Governance Act is in november 2021 een akkoord bereikt tussen de EC, de Raad van EU ministers en het EP. In mei 2022 is de DGA door Raad en EP in finale vorm aangenomen. De eindtekst is 3 juni 2022 gepubliceerd (zie [de gepubliceerde eindversie](https://eur-lex.europa.eu/legal-content/EN/TXT/?uri=CELEX%3A32022R0868&qid=1663571763405)), en op 23 juni 2022 van kracht geworden. Er geldt een verschoningsperiode van 15 maanden (tot 24 september 2023). De in de wet genoemde data-intermediairs hebben tot 24 september 2025 om hun nieuwe verplichtingen na te komen.

### Hergebruik overheidsdata buiten de Open Data Directive
Hergebruik van overheidsdata die niet onder de Open Data Directive valt, wordt in deze Verordening geregeld. Dit betreft overheidsgegevens waarop commerciële of statistische vertrouwelijkheid rust, persoonsgegevens en gegevens waarvoor intellectueel eigendom van derden van toepassing is. Voorwaarden die veilig gebruik en eerlijke toegang regelen zijn van toepassing. Het is mogelijk om kosten in rekening te brengen voor hergebruik, maar daaraan zijn voorwaarden t.a.v. transparantie en uitlegbaarheid verbonden. Lidstaten dienen een of meer bevoegde organisaties aan te wijzen die de overheidsdatahouders ondersteunt t.a.v. techniek, verantwoord datagebruik, en het verwerken van aanvragen voor gebruik. Er dient een centraal informatiepunt te zijn waar iedereen de voorwaarden en kosten van gebruik kan vinden voor datasets, en waar iedereen aanvragen kan indienen. Het is de intentie het CBS in Nederland aan te wijzen als bevoegde autoriteit m.b.t. aanvragen voor hergebruik van niet-openbare data o.b.v. Artikel 3 van de DGA. De [EC meldt dat al (PDF)](https://ec.europa.eu/newsroom/dae/redirection/document/98966) op haar website, maar het is nog niet daadwerkelijk tussen CBS en MinBZK geregeld.

### Voorwaarden gesteld aan datadeeldiensten
Verschillende typen datadeeldiensten moeten een notificatieprocedure volgen. Dit betekent aanmelding bij een bevoegde organisatie, die dat moet doorgeven zowel aan de relevante Lidstaten als aan de EC. Een datadeeldienst mag data en bijbehorende metadata alleen gebruiken voor de datadeeldienst, niet voor andere doeleinden, en moet daarom in een aparte rechtspersoon zijn ondergebracht. Datadeeldiensten moeten gelijkelijk toegang bieden aan iedereen. Een aan te wijzen bevoegde organisatie houdt bij of datadeeldiensten aan hun vereisten voldoen, en kan maatregelen nemen als dat niet het geval is.

### Data altruïsme
Data altruïsme is het geven van toestemming voor het gebruik van persoonsgegevens door individuen of van niet-persoonsgebonden gegevens door andere organisaties, voor het gebruik in het algemeen belang, zoals wetenschappelijk onderzoek of het verbeteren van publieke diensten. Een aan te wijzen bevoegde organisatie houdt een openbaar nationaal register bij van erkende gebruikers van via data altruïsme verkregen gegevens. Een dergelijk register wordt ook EU breed gevoerd. Alleen non-profit instellingen worden mogelijk erkend. Erkende instellingen moeten jaarlijks een activiteitenrapportage indienen.
De [ACM is volgens de EC in Nederland aangewezen (PDF)](https://ec.europa.eu/newsroom/dae/redirection/document/98966) het nationaal register voor data-altruïstische instellingen te voeren, en aanmeldingen voor het [Europese register](https://digital-strategy.ec.europa.eu/en/policies/data-altruism-organisations) te doen. In november 2023 [neemt de ACM nog geen aanmeldingen in ontvangst](https://www.acm.nl/nl/online-platforms/datadiensten/data-altruistische-organisaties), omdat de aanwijzing nog niet formeel geregeld is tussen ACM en MinBZK.

### Data Innovation Board
Een European Data Innovation Board (EDIB) adviseert over de werkwijzen in het kader van deze wet, standaarden, en interoperabiliteit (zie ook de [DA](#data-act-da)), en let op de internationale samenwerking tussen nationaal aangewezen bevoegde organisaties. De EDIB is samengesteld uit vertegenwoordigers van de Lidstaten en een groep experts. We weten nog niet wie als experts aan de EDIB zijn toegevoegd. De eerste bijeenkomst van de EDIB vindt in december 2023 plaats.

