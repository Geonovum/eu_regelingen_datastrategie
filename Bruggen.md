## Bruggen met EU beleidsthema's en andere Verordeningen en Richtlijnen

### Europese beleidsthema's

De EC streeft naar het maximaliseren van de maatschappelijke meerwaarde van datagebruik. Dit geldt nadrukkelijk ook voor de door de EU zelf gestelde doelen en ambities voor de inhoudelijke beleidsthema's. Dit is zichtbaar in hoe beleidsplannen verwijzingen bevatten naar de Digitaliserings- en Datastrategie, en op de beoogde resultaten daarvan voortbouwen.

#### Green Deal
De Europese Green Deal wijst nadrukkelijk op de noodzaak van digitale transformatie en de voorgestelde EU verordeningen als instrument daarin. De [Green Deal Data space](#green-deal-data-space) krijgt als een van de eerste dataspaces vorm (met als onderdeel de herziening van de INSPIRE richtlijn) en is bouwsteen voor de digitale tweeling van de aarde (Destination Earth (DestinE) gericht op klimaatadaptatie).

### Andere Verordeningen
#### Interoperable Europe Act
Op 18 november 2022 publiceerde de Europese Commissie het voorstel voor de Interoperabel Europa verordening (Interoperable Europe Act). 

Met dit voorstel wil de Commissie een efficiëntere en veiligere uitwisseling van gegevens tussen de netwerk- en informatiesystemen van overheidsdiensten bewerkstelligen. 
De Verordening heeft 3 doelstellingen:
1. Zorgen voor een consistente, mensgerichte Europese benadering van interoperabiliteit, van beleidsvorming tot beleidsuitvoering.
2. Een governancestructuur voor interoperabiliteit opzetten die overheidsdiensten op alle niveaus en in alle sectoren, als ook particuliere belanghebbenden, in staat moet stellen samen te werken — met een duidelijke opdracht om overeenstemming te bereiken over gedeelde interoperabiliteitsoplossingen (bv. kaders, open specificaties, open normen, toepassingen of richtsnoeren);
3. Samen een ecosysteem van interoperabiliteitsoplossingen voor de overheidssector in de EU tot stand brengen, zodat overheidsdiensten (op alle niveaus in de EU) en andere belanghebbenden kunnen bijdragen aan dergelijke oplossingen en deze kunnen hergebruiken, en zij gezamenlijk kunnen innoveren en publieke waarde kunnen creëren.

Sinds 2010 is er een Europees niet-bindend interoperabiliteitskader. Deze Verordening betekent een krachtiger optreden op dit gebied, en het formuleren van concrete maatregelen. Hiermee wordt een algemeen en voorschrijvend kader neergezet voor interoperabiliteit van netwerk- en informatiesystemen die worden gebruikt om overheidsdiensten in de Europese Unie te verlenen en te beheren.

De Verordening is van toepassing op alle publieke instellingen die informatiesystemen of netwerken leveren of beheren, die gebruikt worden voor het elektronisch verstrekken of beheren van publieke diensten, en geeft maatregelen om de grensoverschrijdende interoperabiliteit van informatie- en netwerksystemen te versterken. Interoperabiliteit betreft hier dus de _internationale_ verbinding en uitwisseling van overheidsdiensten in ketens tussen Lidstaten. Bij het vernieuwen, maken of aanschaffen van informatie- en netwerksystemen dient rekening te worden gehouden met de Europese interoperabiliteitsvereisten zoals die zijn verwoord in het [EIF](https://www.noraonline.nl/wiki/European_Interoperability_Framework_(EIF)). In Nederland is de compliance met het EIF verankerd in [NORA](https://www.noraonline.nl/wiki/NORA_online) .

Het voorstel voorziet in de ontwikkeling van een Europees interoperabiliteitskader, dat steunt op vier pilaren:
1. De vorming van een 'Interoperabel Europa-raad', waarin de Lidstaten met de EC werken aan de ontwikkeling van een gemeenschappelijke strategische agenda voor grensoverschrijdende interoperabiliteit, aan ondersteuning bij het implementeren van interoperabiliteitsoplossingen, en aan monitoring van de voortgang.
2. Verplichtingen t.a.v. rapportagegegevens om de impact van interoperabiliteitsmaatregelen te kunnen meten.
3. Een 'Interoperabel Europa-portaal' dat als referentiepunt dient voor interoperabiliteitsoplossingen, en dient voor kennisdelen en interactie tussen gebruikersgroepen.
4. Aanvullende maatregelen zoals rechtskaders voor het delen en gebruiken van open aanbevolen interoperabiliteitsoplossingen en technologie voor openbaar bestuur ('GovTech').

In het voorstel wordt onderscheid gemaakt tussen 
a) juridische interoperabiliteit (rechtskaders die interoperabiliteit niet belemmeren), 
b) organisatorische interoperabiliteit (doeltreffende coördinatie tussen de openbare lichamen) en 
c) semantische interoperabiliteit (begrip en bewaren van formaat en betekenis van uitgewisselde gegevens). 
De Commissie stelt dat op al deze gebieden een hoog niveau van interoperabiliteit van de overheidssector nodig is.

Interoperabiliteitsoplossingen zijn alle technische specificaties (inclusief een standaard, conceptueel raamwerk, handreikingen, toepassingen) die juridische, organisatorische, semantische of technische vereisten beschrijven aan een informatiesysteem om grensoverschrijdende interoperabiliteit te versterken.

De Verordening noemt wel dat het een bouwsteen is voor een digitale eenheidsmarkt, maar verwijst niet direct naar bijvoorbeeld de dataspaces.

### Andere Richtlijnen
Hoewel nog niet alle voorgestelde Verordeningen van kracht zijn, worden al wel andere Europese Richtlijnen aangepast in de zin van die Verordeningen. Dit betekent dat het nuttig is om voor de eigen organisatie van toepassing zijnde Richtlijnen te volgen voorzover deze in de komende tijd worden geëvalueerd of vernieuwd.

#### INSPIRE Richtlijn
Formeel is de implementatie van de INSPIRE richtlijn in 2021 afgerond. Inhoudelijk ontwikkelt het INSPIRE aanbod zich wel verder, en werken diverse Lidstaten aan het verbeteren van de mate waarin ze aan de INSPIRE richtlijn voldoen. (Zie ook de [Geonovum Handreiking Aan de slag met INSPIRE](https://docs.geostandaarden.nl/eu/INSPIRE-handreiking/) over de implementatie in Nederland). In 2021 is, vanwege het einde van de implementatieperiode, de werking van INSPIRE geëvalueerd. Dit wordt in 2022 gevolgd door een impact assessment. Eind 2022 is een voorstel voor herziening van de INSPIRE Richtlijn te verwachten. De vernieuwing van de INSPIRE richtlijn is door de EC nadrukkelijk gepositioneerd als onderdeel van de implementatie van de Europese [Datastrategie](#europese-data-strategie) en de vorming van de [Green Deal Data space](#green-deal-data-space). De [High Value Data lijst](#high-value-data-lijst) in de [Open Data Directive](#open-data-directive) bouwt ook voort op INSPIRE.

In juli 2022 is de [evaluatie van de INSPIRE richtlijn](https://ec.europa.eu/info/law/better-regulation/have-your-say/initiatives/12427-Sharing-geospatial-data-on-the-environment-evaluation-INSPIRE-Directive-_en) gepubliceerd. De centrale vraag daarin was in hoeverre verdere Europese stappen nuttig en noodzakelijk zijn. De conclusie is dat dergelijke Europese stappen nog steeds nodig zijn, omdat:
- INSPIRE een zeer belangrijke pijler is van de Green Deal dataspace
- De oorspronkelijke obstakels die INSPIRE moest wegnemen nog niet geheel zijn geslecht
- De implementatie nog niet af is, met name is betere metadata nodig, en nog meer download services
- Het gebruik van INSPIRE data over landsgrenzen heen, en over de hele EU heen nog altijd moeilijk is
- Er verandering in technologie en informatie-behoefte optreedt die beantwoord moet worden
- Sommige technische specificaties daarbij eerder obstakels zijn dan hulp
- Een deel van de regels te prescriptief en star zijn zodat niet aan veranderende technologie en behoeften tegemoet kan worden gekomen.


#### ITS Richtlijn
De ITS Richtlijn m.b.t. intelligente vervoerssystemen wordt herzien. In december 2021 is een [voorstel](https://eur-lex.europa.eu/legal-content/EN/ALL/?uri=COM%3A2021%3A813%3AFIN) gepubliceerd, en tot maart 2022 was [openbare feedback](https://ec.europa.eu/info/law/better-regulation/have-your-say/initiatives/12534-Intelligente-vervoerssystemen-herziening-van-EU-regels-_nl) geven mogeljk. Het is niet onwaarschijnlijk dat straks de scope over welke data deze Richtlijn iets zegt, wordt uitgebreid met 'in-vehicle' data vooral daar waar auto's met elkaar communiceren zoals in een vloot. Het is ook te verwachten dat in een herziening elementen worden opgenomen die vooruitlopen op de vorming van de [Mobility data space](#mobility-data-space), en die invulling geven aan de Smart mobility component uit de Green Deal en de bijbehorende Green Deal Dataspace.
