## Inleiding data spaces

De [EU-brede data space](#european-data-spaces-dataruimten), opgebouwd uit sectorale dataspaces, is de nieuwe omgeving waarin al het datagebruik en alle datadeling plaats gaat vinden. Het is waar de beschreven wetgeving praktisch tot uitdrukking komt. Het wordt geen nieuwe gecentraliseerde omgeving, maar het met elkaar in verbinding brengen en federeren van bestaande elementen (zowel technisch als in termen van afspraken, interoperabiliteit en standaarden). Het is niet de vraag of je aan de Europese dataspace deelneemt: als je data deelt of gebruikt beweeg je je op de Europese eenheidsmarkt voor data (m.a.w. de data space), en moet je je houden aan de spelregels die daarvoor gelden.

De Europese plannen rondom dataspaces moeten nog vaste vorm krijgen. In de februari 2020 gecommuniceerde [Europese datastrategie](#europese-data-strategie) worden de eerste 
dataspaces genoemd, en zijn de eerste beschrijvingen en acties gegeven.
In het kader van het Digital Europe financieringsprogramma (DEP) zijn in november 2021 een aantal uitvragen gedaan voor het voorbereiden van verschillende sectorale dataspaces. De uitvoering is na de zomer van 2022 gestart en heeft een looptijd variërend van 12-36 maanden. Uit de documentatie van die uitvragen blijkt iets meer detail t.a.v. hoe men zich de sectorale dataspaces voor stelt. Daarnaast noemt het Digital Europe programma ook nieuwe thema's voor sectorale dataspaces (smart communities, taal, cultureel erfgoed, media, en  toerisme). We richten ons hieronder vooral op de in de datastrategie genoemde dataspaces.

## Data Spaces Support Centre
Een coördinerende rol tussen de sectorale dataspaces is weggelegd voor het Data Space Support Centre (DSSC). Ook daarvoor zijn de voorbereidingen gestart in oktober 2022. Deze worden uitgevoerd door een [uitgebreid consortium](https://dssc.eu/). Het DSSC gaat eerst inventariseren wat de sectoral en overige dataspace-initiatieven nodig hebben, en daaruit algemene vereisten en werkwijzen afleiden. Op die manier wil men de ontwikkeling van alle dataspaces versnellen. De DSSC ziet zichzelf als de 'operational arm' van de Europese Data Innovation Board (EDIB) die pan-EU data governance principes kan besluiten.
