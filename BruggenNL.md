## Bruggen met Nederlandse wetten en programma's

Het merendeel van de in deze handreiking beschreven Europese wetten bestaat uit Verordeningen, die na publicatie directe wetswerking hebben in Nederland.
Tegelijkertijd zijn er Nederlandse wetten in voorbereiding, en bestaande en geplande programma's die in de context van de Europese regelingen vallen. Hierna worden enkele van dergelijke Nederlandse initiatieven genoemd, en hun verhouding tot de beschreven Europese wetten geduid.

### Interbestuurlijke Datastrategie (IBDS)
De [IBDS](https://www.digitaleoverheid.nl/interbestuurlijke-datastrategie/) is een tienjarig programma (2022-2031) van het Ministerie van Binnenlandse Zaken (uitvoering door ICTU), gericht op de informatiehuishoding van de Nederlandse overheid. Het voorziet in een zogeheten Federatief Datastelsel (FDS) dat niet alleen de Basisregistraties, maar ook andere landelijk belangrijke dataverzamelingen voor alle bestuurslagen ontsluit. 
Er wordt gesteld dat wie aansluit aan het FDS daarmee ook automatisch compliant is aan Europese bepalingen. Dit impliceert een soort hiÃ«rarchie (Europees, nationaal, dataprovider) die er niet is. Het Europese perspectief is  _eenheidsmarkt voor vrij verkeer van data_, d.w.z. er is geen nationale laag in de visie op wat de Europese (sectorale) dataspace(s) is (zijn). Iedere organisatie is zelfstandig gehouden aan de Europese regels te voldoen, en kan zelfstandig de daarin geformuleerde nieuwe instrumenten hanteren.
Het Federatief Datastelsel hanteert wel dezelfde uitgangspunten als de Europese datastrategie, zoals die van een gefedereerde infrastructuur. 

### Algemene Informatiewet
De overheid investeert in het verbeteren van de eigen informatiehuishouding. Om de gewenste sturing hiervoor wettelijk te regelen is de [Algemene Informatiewet](https://www.rcihh.nl/speerpunten/algemene-informatiewet) als voorstel in voorbereiding, die zich op alle bestuurslagen richt. De Algemene Informatiewet doet 5 dingen: het introduceert een vernieuwde begrippenlijst voor de gehele informatiehuishouding (verschillende wetten hanteren nu verschillende begrippen met meerdere interpretaties), het gaat in op rechten van burgers, op bijbehorende verplichtingen van de overheid, kaders voor sturing en verantwoording m.b.t. de informatiehuishouding van de overheid, en een voorziening om knelpunten in informatiegebruik op te lossen. Hoewel de scope van de Algemene Informatiewet veel breder is, bevat het ook elementen die als een Stelselwet voor de Basisregistraties zijn op te vatten. Een dergelijke Stelselwet is er eerder nooit gekomen. De Algemene Informatiewet voegt bestaande informatie-gerelateerde wetten (Archiefwet, WOO, Hergebruikswet etc.) niet samen, en vervangt ze ook niet, wel realiseert het meer samenhang tussen de reeds bestaande wetten. Er is in die zin ook geen tegenstrijdigheid in dit wetsvoorstel te verwachten met de Europese wetgeving.
In mei 2023 zijn [conceptversies van het wetsvoorstel en memorie van toelichting](https://www.rcihh.nl/speerpunten/algemene-informatiewet/wetsvoorstel-en-memorie-van-toelichting) gepubliceerd, waarop publiek kan worden gereageerd.