## Data Spaces / Dataruimten

Er wordt gestreefd naar een 'eenheidsmarkt voor data', die vorm moet krijgen in een EU-brede data space (dataruimte). Binnen zo'n data space moet het mogelijk zijn voor iedereen deel te nemen aan het delen, uitwisselen, en gebruiken van data. Ook als het gaat om data die je niet rechtstreeks kunt krijgen, worden er mogelijkheden voorzien om die data wel te kunnen gebruiken. Denk hier o.a. de overheidsdata die binnen de Data Governance Act valt, maar niet onder de Open Data Directive (en dus het openbaarheidsregime van de betreffende lidstaat), zoals het gebruiken van microdata van het CBS om een model te trainen zonder zelf over die microdata te hoeven beschikken.

Wat een data space precies is en hoe het zal worden is nog niet duidelijk, en wordt gezien als een geleidelijk ontstaansproces. Op basis van bestaande beschrijvingen is een dataruimte opgebouwd uit:
* een technische infrastructuur die voor iedereen toegankelijk is en veilige uitwisseling en gebruik mogelijk maakt (hier is een relatie met bijv. Gaia-X)
* gereedschappen voor gebruik en delen
* data governance afspraken en standaarden, waarin de Data Innovation Board uit de Data Governance Act een rol speelt
* heldere gebruikscondities (naar verwachting nader uitgewerkt in de komende Data Act)

Open data, zoals de High Value Data lijst uit de Open Data Directive, en bronnen als INSPIRE voeden de data space.

De manier waarop de EC de eenheidsmarkt voor data wil vormen is middels sectorale data spaces, die vervolgens onderling interoperabel zijn. 
Binnen sectoren en thema's zijn er meer al geldende afspraken t.a.v. standaarden en professionele normen t.a.v. omgang met data, die telkens gebaseerd zijn op de context van die sector. Een data space bouwt daar dan op voort.

In eerste instantie zijn genoemd als data spaces:

* Gezondheid
* Mobiliteit
* Industrie
* Financiële diensten
* Energie
* Landbouw
* Green Deal
* Overheid
* Vaardigheden (onderwijs en arbeidsmarkt)

Ook wordt gesproken over de 'persoonlijke data space', die het mogelijk maakt om als individu of organisatie gegevens voor een specifiek gebruiksgeval (tijdelijk) in te brengen. (Een voorbeeld zou kunnen zijn, je eigen mobiliteitsgegevens meenemen naar een discussie over een nieuwe busroute of rondweg in je wijk). Vanuit een persoonlijke dataspace kan ook het in de Data Governance Act genoemde 'data-altruïsme' worden vormgegeven, het beschikbaar stellen van gegevens voor algemeen nu aan een beherende erkende organisatie.

In de Communicatie van de EC over de EU data strategie van februari 2020 worden er per data space wat details gegeven en eerste stappen benoemd: [Meer details over de data spaces](dsindex.html)
