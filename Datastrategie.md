## Europese Data Strategie

De Europese datastrategie, begin 2020 voorgesteld, streeft naar een eenheidsmarkt voor de beschikbaarheid en het gebruik van data. De strategie is daarbij gericht op het wereldwijd concurrentievermogen van Europa en op datasoevereiniteit. Technisch wordt naar een pan-Europese dataruimte gestreefd om te zorgen dat er meer data beschikbaar komt voor socio-economisch gebruik, terwijl bedrijven en individuen die data genereren er wel zeggenschap over blijven houden. Die pan-Europese dataruimte wordt opgebouwd met meerdere sectorale data spaces waarbinnen afspraken worden gemaakt over de omgang met data.

Binnen de Data strategie spelen drie juridische bouwstenen een rol:
* de Data Governance Verordening (DGA)
* de Data Verordening (DA)
* de Open Data Richtlijn met daarin opgenomen de High Value Data lijst

Verder wordt er geld beschikbaar gesteld om de benodigde infrastructuur, o.a. gefedereerde cloud-diensten te realiseren, en maatregelen getroffen om die cloud-diensten veilig, toegankelijk en competetief te houden.

De Data strategie bevat veel elementen die rechtstreeks voor datahouders in publiek relevante domeinen van belang zijn. Hieronder worden daarom de onderdelen van de Europese data strategie in losse hoofdstukken beschreven.
